<html lang="en">
<head>
	<meta charset="utf-8">
	<meta content="yes" name="apple-mobile-web-app-capable"> 
	<meta content="yes" name="apple-touch-fullscreen"> 
	<meta content="telephone=no,email=no" name="format-detection"> 	
	<meta content="yes" name="apple-mobile-web-app-capable">
	<meta content="black" name="apple-mobile-web-app-status-bar-style">
	<meta name="x5-fullscreen"content="true"/>
	<meta name="full-screen"content="yes">
	<meta name="viewport" content="initial-scale=1, maximum-scale=1, minimum-scale=1, user-scalable=no">
	<title>前赤壁赋</title>
	<link rel="stylesheet" href="./public/extract.css">
</head>
<body>
	<dl class="extract">
		<dt>赤壁赋</dt>
		<dd>
			<p>
				壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立,羽化而登仙。
			</p>
			<p>
				于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。
			</p>
			<p>
				苏子愀然，正襟危坐，而问客曰：“何为其然也？”客曰：<strong>“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长 江之无穷。挟飞仙以遨游，抱明月而长终。知不可乎骤得，托遗响于悲风。”</strong>
			</p>
			<p>
				苏子曰：“客亦知夫水与月乎？<strong>逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”</strong>
			</p>
			<p>
				客喜而笑，洗盏更酌。肴核既尽，杯盘狼藉。相与枕藉乎舟中，不知东方之既白。
			</p>
		</dd>
	</dl>

	<dl class="note">
		<p>
			这个世界是客观的：树是树，山是山，河是河，日月是日月。但这个世界又是主观的：我们的内心世界是怎么样的，这个世界就是怎么样的。或者说，这个世界不过是我们内心世界的投射。我们每个人都是渺小的，在浩瀚的宇宙和漫长的历史中，微小到不值一提；然而又是伟大的，伟大到没有人能影响我们怎么去看待这个世界！
		</p>
		<p>
			当我们发现自己无力改变客观世界时，我们能改变的，或者说应该改变的，就是我们的心态了。我们积极，世界就充满阳光；我们消极，世界就充满黑暗。
		</p>
	</dl>
</body>
</html>